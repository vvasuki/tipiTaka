<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>त्रिपिटके विश्वासटिप्पणयो  | ०३. सुभूतिवग्गो</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.72.0" />
    
    
      <META NAME="ROBOTS" CONTENT="INDEX, FOLLOW">
    

    <link href="/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/" rel="alternate" type="application/rss+xml" title="त्रिपिटके विश्वासटिप्पणयो" />
    <link href="/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/" rel="feed" type="application/rss+xml" title="त्रिपिटके विश्वासटिप्पणयो" />

    <meta property="og:title" content="०३. सुभूतिवग्गो" />
<meta property="og:description" content="३. सुभूतिवग्गो
१. सुभूतित्थेरअपदानम् १.
‘‘हिमवन्तस्साविदूरे , निसभो नाम पब्बतो।
अस्समो सुकतो मय्हं, पण्णसाला सुमापिता॥
२.
‘‘कोसियो नाम नामेन, जटिलो उग्गतापनो।
एकाकियो [एकाकिको (क॰)] अदुतियो, वसामि निसभे तदा॥
३.
‘‘फलं मूलञ्च पण्णञ्च, न भुञ्जामि अहं तदा।
पवत्तंव सुपाताहं [पवत्तपण्डुपत्तानि (सी॰)], उपजीवामि तावदे॥
४.
‘‘नाहं कोपेमि आजीवं, चजमानोपि जीवितम्।
आराधेमि सकं चित्तं, विवज्जेमि अनेसनं॥
५.
‘‘रागूपसंहितं चित्तं, यदा उप्पज्जते मम।
सयंव पच्चवेक्खामि, एकग्गो तं दमेमहं॥
६.
‘‘‘रज्जसे रज्जनीये च, दुस्सनीये च दुस्ससे।" />
<meta property="og:type" content="article" />
<meta property="og:url" content="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/" />

<meta itemprop="name" content="०३. सुभूतिवग्गो">
<meta itemprop="description" content="३. सुभूतिवग्गो
१. सुभूतित्थेरअपदानम् १.
‘‘हिमवन्तस्साविदूरे , निसभो नाम पब्बतो।
अस्समो सुकतो मय्हं, पण्णसाला सुमापिता॥
२.
‘‘कोसियो नाम नामेन, जटिलो उग्गतापनो।
एकाकियो [एकाकिको (क॰)] अदुतियो, वसामि निसभे तदा॥
३.
‘‘फलं मूलञ्च पण्णञ्च, न भुञ्जामि अहं तदा।
पवत्तंव सुपाताहं [पवत्तपण्डुपत्तानि (सी॰)], उपजीवामि तावदे॥
४.
‘‘नाहं कोपेमि आजीवं, चजमानोपि जीवितम्।
आराधेमि सकं चित्तं, विवज्जेमि अनेसनं॥
५.
‘‘रागूपसंहितं चित्तं, यदा उप्पज्जते मम।
सयंव पच्चवेक्खामि, एकग्गो तं दमेमहं॥
६.
‘‘‘रज्जसे रज्जनीये च, दुस्सनीये च दुस्ससे।">

<meta itemprop="wordCount" content="2328">



<meta itemprop="keywords" content="" /><meta name="twitter:card" content="summary"/>
<meta name="twitter:title" content="०३. सुभूतिवग्गो"/>
<meta name="twitter:description" content="३. सुभूतिवग्गो
१. सुभूतित्थेरअपदानम् १.
‘‘हिमवन्तस्साविदूरे , निसभो नाम पब्बतो।
अस्समो सुकतो मय्हं, पण्णसाला सुमापिता॥
२.
‘‘कोसियो नाम नामेन, जटिलो उग्गतापनो।
एकाकियो [एकाकिको (क॰)] अदुतियो, वसामि निसभे तदा॥
३.
‘‘फलं मूलञ्च पण्णञ्च, न भुञ्जामि अहं तदा।
पवत्तंव सुपाताहं [पवत्तपण्डुपत्तानि (सी॰)], उपजीवामि तावदे॥
४.
‘‘नाहं कोपेमि आजीवं, चजमानोपि जीवितम्।
आराधेमि सकं चित्तं, विवज्जेमि अनेसनं॥
५.
‘‘रागूपसंहितं चित्तं, यदा उप्पज्जते मम।
सयंव पच्चवेक्खामि, एकग्गो तं दमेमहं॥
६.
‘‘‘रज्जसे रज्जनीये च, दुस्सनीये च दुस्ससे।"/>

      
    

    <script src="/tipiTaka/webpack_dist/dir_tree-bundle.js"></script>
    <script type="text/javascript">
    
    let baseURL = "https:\/\/vvasuki.github.io\/tipiTaka\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022contactlink\u0022:\u0022https:\/\/github.com\/vvasuki\/tipiTaka\/issues\/new\u0022,\u0022disqusshortcode\u0022:\u0022vvasuki-site\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vvasuki\/tipiTaka\/edit\/master\/content\/\u0022,\u0022mainSections\u0022:[\u002201_mulam\u0022],\u0022mainsections\u0022:[\u002201_mulam\u0022]}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Notes Home\u0022,\u0022url\u0022:\u0022https:\/\/vvasuki.github.io\/notes\/\u0022},{\u0022title\u0022:\u0022काव्यम्\u0022,\u0022url\u0022:\u0022https:\/\/vvasuki.github.io\/kAvya\/\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022https:\/\/vvasuki.github.io\/\u0022}],\u0022title\u0022:\u0022भागाः\u0022}}");
    let autocompletePageUrl = "\/tipiTaka\/data\/pages.tsv";
    
    var pageRelUrlTree = {};
</script>

    <script>
    
    let pageUrlRelative = "\/tipiTaka\/01_mUlam\/02_suttapiTaka\/05_khuddakanikAya\/10_apadAnapALi-1\/03_subhUtivaggo\/";
    let pageUrlMinusBasePath = pageUrlRelative.replace(basePath, "/");
    let pageParams = module_dir_tree.getPageParams(pageUrlMinusBasePath) || {};
    let pageSource = "01_mUlam\/02_suttapiTaka\/05_khuddakanikAya\/10_apadAnapALi-1\/03_subhUtivaggo.md";
    console.log(pageSource);
    var pageDefaults;
    for (let possiblePageDefaults of pageDefaultsList) {
      if (pageSource.startsWith(possiblePageDefaults.scope.pathPrefix)) {
        pageDefaults = possiblePageDefaults.values
      }
    }
    var sidebarId = pageParams.sidebar || pageDefaults.sidebar;
    var topnavId = pageParams.topnav || pageDefaults.topnav;
    var footernavId = pageParams.footernav || pageDefaults.footernav;
    var unicodeScript = pageParams.unicode_script || pageDefaults.unicode_script;
    
    </script>
    <script src="/tipiTaka/webpack_dist/main-bundle.js"></script>
    <script src="/tipiTaka/webpack_dist/transliteration-bundle.js"></script>
    <script src="/tipiTaka/non_webpack_js/disqus.js"></script>
    <script src="/tipiTaka/webpack_dist/ui_lib-bundle.js"></script>
    <link rel="stylesheet" href="/tipiTaka/css/fonts.css">
    <link rel="stylesheet" href="/tipiTaka/css/@fortawesome/fontawesome-free/css/solid.min.css">
    <link rel="stylesheet" href="/tipiTaka/css/@fortawesome/fontawesome-free/css/fontawesome.min.css">

    
    <link rel="alternate" hreflang="sa-Deva" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/" />
    <link rel="alternate" hreflang="sa-Deva" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=devanagari" />
    <link rel="alternate" hreflang="sa-Knda" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=kannada" />
    <link rel="alternate" hreflang="sa-Mlym" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=malayalam" />
    <link rel="alternate" hreflang="sa-Telu" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=telugu" />
    <link rel="alternate" hreflang="sa-Taml-t-sa-Taml-m0-superscript" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=tamil_superscripted" />
    <link rel="alternate" hreflang="sa-Taml" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=tamil" />
    <link rel="alternate" hreflang="sa-Gran" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=grantha" />
    <link rel="alternate" hreflang="sa-Gujr" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=gujarati" />
    <link rel="alternate" hreflang="sa-Orya" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=oriya" />
    <link rel="alternate" hreflang="sa-Beng-t-sa-Beng-m0-assamese" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=assamese" />
    <link rel="alternate" hreflang="sa-Beng" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=bengali" />
    <link rel="alternate" hreflang="sa-Guru" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=gurmukhi" />
    <link rel="alternate" hreflang="sa-Cyrl" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=cyrillic" />
    <link rel="alternate" hreflang="sa-Sinh" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=sinhala" />
    <link rel="alternate" hreflang="sa-Shar" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=sharada" />
    <link rel="alternate" hreflang="sa-Brah" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=brahmi" />
    <link rel="alternate" hreflang="sa-Modi" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=modi" />
    <link rel="alternate" hreflang="sa-Tirh" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=tirhuta_maithili" />
    <link rel="alternate" hreflang="sa-Latn-t-sa-Zyyy-m0-iast" href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/?transliteration_target=iast" />
    
  </head>

  <body class="ma0 bg-near-white">

    
<header class="p-1 bg-yellow">
    <nav role="navigation">
      <div id="div_top_bar" class="row">
        <div class="col-md-3 justify-content-start">
          <a  href="/tipiTaka/" class="btn col border">
            <i class="fas fa-gopuram ">त्रिपिटके विश्वासटिप्पणयो <br/> ०३. सुभूतिवग्गो</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <form action="/tipiTaka/search">
            <input id="titleSearchInputBox" placeholder="शीर्षिकान्विष्यताम्" name="s"><i class="btn fas fa-search "></i>
          </form>
          <a href="/tipiTaka/custom_site_search/"  class="btn btn-default">Full search</a>
          <select name="transliterationDropdown" size="1" onchange="module_transliteration.updateTransliteration()">
            <option value="devanagari" selected="">स</option>
            <option value="iast">ā</option>
            <option value="kannada">ಅ</option>
            <option value="malayalam">അ</option>
            <option value="telugu">క</option>
            <option value="tamil_superscripted">க²</option>
            <option value="tamil_extended">க</option>
            <option value="grantha">𑌅</option>
            <option value="gujarati">અ</option>
            <option value="oriya">ଅ</option>
            <option value="assamese">অস</option>
            <option value="bengali">অ</option>
            <option value="gurmukhi">ਅ</option>
            <option value="cyrillic">пу</option>
            <option value="sinhala">අ</option>
            <option value="sharada">𑆑𑇀𑆰</option>
            <option value="brahmi">𑀅</option>
            <option value="modi">𑘦𑘻𑘚𑘲</option>
            <option value="tirhuta_maithili">𑒁</option>
          </select>
        </div>
        <div class="row col  d-flex justify-content-center">
          <div><a  name="previousPage" href="" class="btn btn-secondary">###<i class="fas fa-caret-left"></i></a></div>
          <div ><a name="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border " id="sidebar">
        <div id="sidebarTitle" class="card-title bg-light-gray border d-flex justify-content-between" >
          <a name="sidebarToggleLink" data-toggle="collapse" href="#sidebar_body" role="button" aria-expanded="true" aria-controls="sidebar_body" onclick="module_main.default.sidebarToggleHandler()">
            Menu <i class="fas fa-caret-down"></i></a>
        </div>
        <nav class="card-body p-0 collapse show" id="sidebar_body">
          <ul id="displayed_sidebar" class="list pl2 p-2 bg-yellow">
        </ul>
        </nav>
      </aside>
      <main class="col p-3" role="main">
        
<header class='border d-flex justify-content-between'>
    <h1 id="०३. सुभूतिवग्गो">०३. सुभूतिवग्गो</h1>
    
    <a id="editLink" class="btn btn-primary"  href="https://github.com/vvasuki/tipiTaka/edit/master/content/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo.md"><i class="fas fa-edit"></i></a>
    
</header>
<article>
  <aside id="toc_card" class="card border ">
    <div id="toc_header" class="card-title border d-flex justify-content-between">
        <a data-toggle="collapse" href="#toc_body" role="button" aria-expanded="true" aria-controls="toc_body">
          What's in this page? <i class="fas fa-caret-down"></i> </a>
    </div>
    <div id="toc_body" class="card-body collapse p-0">
      
      <ul id="toc_ul" class="list p-0">
      </ul>
    </div>
  </aside>
  <div id="post_content">
  <p>३. सुभूतिवग्गो</p>
<h2 id="१-सभततथरअपदनम">१. सुभूतित्थेरअपदानम्</h2>
<p>१.<br>
‘‘हिमवन्तस्साविदूरे , निसभो नाम पब्बतो।<br>
अस्समो सुकतो मय्हं, पण्णसाला सुमापिता॥<br>
२.<br>
‘‘कोसियो नाम नामेन, जटिलो उग्गतापनो।<br>
एकाकियो [एकाकिको (क॰)] अदुतियो, वसामि निसभे तदा॥<br>
३.<br>
‘‘फलं मूलञ्च पण्णञ्च, न भुञ्जामि अहं तदा।<br>
पवत्तंव सुपाताहं [पवत्तपण्डुपत्तानि (सी॰)], उपजीवामि तावदे॥<br>
४.<br>
‘‘नाहं कोपेमि आजीवं, चजमानोपि जीवितम्।<br>
आराधेमि सकं चित्तं, विवज्जेमि अनेसनं॥<br>
५.<br>
‘‘रागूपसंहितं चित्तं, यदा उप्पज्जते मम।<br>
सयंव पच्चवेक्खामि, एकग्गो तं दमेमहं॥<br>
६.<br>
‘‘‘रज्जसे रज्जनीये च, दुस्सनीये च दुस्ससे।<br>
मुय्हसे मोहनीये च, निक्खमस्सु वना तुवं॥<br>
७.<br>
‘‘‘विसुद्धानं अयं वासो, निम्मलानं तपस्सिनम्।<br>
मा खो विसुद्धं दूसेसि, निक्खमस्सु वना तुवं॥<br>
८.<br>
‘‘‘अगारिको भवित्वान, यदा पुत्तं [सदायुत्तं (सी॰), यदायुत्तं (स्या॰)], लभिस्ससि।<br>
उभोपि मा विराधेसि, निक्खमस्सु वना तुवं॥<br>
९.<br>
‘‘‘छवालातं यथा कट्ठं, न क्वचि किच्चकारकम्।<br>
नेव गामे अरञ्ञे वा, न हि तं कट्ठसम्मतं॥<br>
१०.<br>
‘‘‘छवालातूपमो त्वंसि, न गिही नापि सञ्ञतो।<br>
उभतो मुत्तको अज्ज, निक्खमस्सु वना तुवं॥<br>
११.<br>
‘‘‘सिया नु खो तव एतं, को पजानाति ते इदम्।<br>
सद्धाधुरं वहिसि [सद्धाधुरं जहसि (सी॰), सीघं धुरं वहिसि (स्या॰)] मे, कोसज्जबहुलाय च॥<br>
१२.<br>
‘‘‘जिगुच्छिस्सन्ति तं विञ्ञू, असुचिं नागरिको यथा।<br>
आकड्ढित्वान इसयो, चोदयिस्सन्ति तं सदा॥<br>
१३.<br>
‘‘‘तं विञ्ञू पवदिस्सन्ति, समतिक्कन्तसासनम्।<br>
संवासं अलभन्तो हि, कथं जीविहिसि [जीविस्ससि (सी॰)] तुवं॥<br>
१४.<br>
‘‘‘तिधापभिन्नं मातङ्गं, कुञ्जरं सट्ठिहायनम्।<br>
बली नागो उपगन्त्वा, यूथा नीहरते गजं॥<br>
१५.<br>
‘‘‘यूथा विनिस्सटो सन्तो, सुखं सातं न विन्दति।<br>
दुक्खितो विमनो होति, पज्झायन्तो पवेधति॥<br>
१६.<br>
‘‘‘तथेव जटिला तम्पि, नीहरिस्सन्ति दुम्मतिम्।<br>
तेहि त्वं निस्सटो सन्तो, सुखं सातं न लच्छसि॥<br>
१७.<br>
‘‘‘दिवा वा यदि वा रत्तिं, सोकसल्लसमप्पितो।<br>
डय्हसि परिळाहेन, गजो यूथाव निस्सटो॥<br>
१८.<br>
‘‘‘जातरूपं यथा कूटं, नेव झायति [यायति (स्या॰)] कत्थचि।<br>
तथा सीलविहीनो त्वं, न झायिस्ससि [यारिस्सति (स्या॰)] कत्थचि॥<br>
१९.<br>
‘‘‘अगारं वसमानोपि, कथं जीविहिसि तुवम्।<br>
मत्तिकं पेत्तिकञ्चापि, नत्थि ते निहितं धनं॥<br>
२०.<br>
‘‘‘सयं कम्मं करित्वान, गत्ते सेदं पमोचयम्।<br>
एवं जीविहिसि गेहे, साधु ते तं न रुच्चति॥<br>
२१.<br>
‘‘‘एवाहं तत्थ वारेमि, संकिलेसगतं मनम्।<br>
नानाधम्मकथं कत्वा, पापा चित्तं निवारयिं’॥<br>
२२.<br>
‘‘एवं मे विहरन्तस्स, अप्पमादविहारिनो।<br>
तिंसवस्ससहस्सानि, विपिने मे अतिक्कमुं॥<br>
२३.<br>
‘‘अप्पमादरतं दिस्वा, उत्तमत्थं गवेसकम्।<br>
पदुमुत्तरसम्बुद्धो, आगच्छि मम सन्तिकं॥<br>
२४.<br>
‘‘तिम्बरूसकवण्णाभो , अप्पमेय्यो अनूपमो।<br>
रूपेनासदिसो बुद्धो, आकासे चङ्कमी तदा॥<br>
२५.<br>
‘‘सुफुल्लो सालराजाव, विज्जूवब्भघनन्तरे।<br>
ञाणेनासदिसो बुद्धो, आकासे चङ्कमी तदा॥<br>
२६.<br>
‘‘सीहराजा वसम्भीतो [छम्भितो (क॰)],<br>
गजराजाव दप्पितो [दम्मितो (क॰)]।<br>
लासितो [अभीतो (स्या॰)] ब्यग्घराजाव, आकासे चङ्कमी तदा॥<br>
२७.<br>
‘‘सिङ्गीनिक्खसवण्णाभो, खदिरङ्गारसन्निभो।<br>
मणि यथा जोतिरसो, आकासे चङ्कमी तदा॥<br>
२८.<br>
‘‘विसुद्धकेलासनिभो , पुण्णमायेव चन्दिमा।<br>
मज्झन्हिकेव [मज्झन्तिकेव (सब्बत्थ)] सूरियो, आकासे चङ्कमी तदा॥<br>
२९.<br>
‘‘दिस्वा नभे चङ्कमन्तं, एवं चिन्तेसहं तदा।<br>
‘देवो नु खो अयं सत्तो, उदाहु मनुजो अयं॥<br>
३०.<br>
‘‘‘न मे सुतो वा दिट्ठो वा, महिया एदिसो नरो।<br>
अपि मन्तपदं अत्थि, अयं सत्था भविस्सति’॥<br>
३१.<br>
‘‘एवाहं चिन्तयित्वान, सकं चित्तं पसादयिम्।<br>
नानापुप्फञ्च गन्धञ्च, सन्निपातेसहं [सन्निपातेत्वाहं (सी॰)] तदा॥<br>
३२.<br>
‘‘पुप्फासनं पञ्ञपेत्वा, साधुचित्तं मनोरमम्।<br>
नरसारथिनं अग्गं, इदं वचनमब्रविं॥<br>
३३.<br>
‘‘‘इदं मे आसनं वीर, पञ्ञत्तं तवनुच्छवम्।<br>
हासयन्तो ममं चित्तं, निसीद कुसुमासने’॥<br>
३४.<br>
‘‘निसीदि तत्थ भगवा, असम्भीतोव [अछम्भितोव (क॰)] केसरी।<br>
सत्तरत्तिन्दिवं बुद्धो, पवरे कुसुमासने॥<br>
३५.<br>
‘‘नमस्समानो अट्ठासिं, सत्तरत्तिन्दिवं अहम्।<br>
वुट्ठहित्वा समाधिम्हा, सत्था लोके अनुत्तरो।<br>
मम कम्मं पकित्तेन्तो, इदं वचनमब्रवि॥<br>
३६.<br>
‘‘‘भावेहि बुद्धानुस्सतिं, भावनानमनुत्तरम्।<br>
इमं सतिं भावयित्वा, पूरयिस्ससि मानसं॥<br>
३७.<br>
‘‘‘तिंसकप्पसहस्सानि, देवलोके रमिस्ससि।<br>
असीतिक्खत्तुं देविन्दो, देवरज्जं करिस्ससि।<br>
सहस्सक्खत्तुं चक्कवत्ती, राजा रट्ठे भविस्ससि॥<br>
३८.<br>
‘‘‘पदेसरज्जं विपुलं, गणनातो असङ्खियम्।<br>
अनुभोस्ससि तं सब्बं, बुद्धानुस्सतिया फलं॥<br>
३९.<br>
‘‘‘भवाभवे संसरन्तो, महाभोगं लभिस्ससि।<br>
भोगे ते ऊनता नत्थि, बुद्धानुस्सतिया फलं॥<br>
४०.<br>
‘‘‘कप्पसतसहस्सम्हि, ओक्काककुलसम्भवो।<br>
गोतमो नाम गोत्तेन, सत्था लोके भविस्सति॥<br>
४१.<br>
‘‘‘असीतिकोटिं छड्डेत्वा, दासे कम्मकरे बहू।<br>
गोतमस्स भगवतो, सासने पब्बजिस्ससि॥<br>
४२.<br>
‘‘‘आराधयित्वा सम्बुद्धं, गोतमं सक्यपुङ्गवम्।<br>
सुभूति नाम नामेन, हेस्सति सत्थु सावको॥<br>
४३.<br>
‘‘‘भिक्खुसङ्घे निसीदित्वा, दक्खिणेय्यगुणम्हि तम्।<br>
तथारणविहारे च, द्वीसु अग्गे ठपेस्सति’॥<br>
४४.<br>
‘‘इदं वत्वान सम्बुद्धो, जलजुत्तमनामको।<br>
नभं अब्भुग्गमी वीरो, हंसराजाव अम्बरे॥<br>
४५.<br>
‘‘सासितो लोकनाथेन, नमस्सित्वा तथागतम्।<br>
सदा भावेमि मुदितो, बुद्धानुस्सतिमुत्तमं॥<br>
४६.<br>
‘‘तेन कम्मेन सुकतेन, चेतनापणिधीहि च।<br>
जहित्वा मानुसं देहं, तावतिंसं अगच्छहं॥<br>
४७.<br>
‘‘असीतिक्खत्तुं देविन्दो, देवरज्जमकारयिम्।<br>
सहस्सक्खत्तुं राजा च, चक्कवत्ती अहोसहं॥<br>
४८.<br>
‘‘पदेसरज्जं विपुलं, गणनातो असङ्खियम्।<br>
अनुभोमि सुसम्पत्तिं, बुद्धानुस्सतिया फलं॥<br>
४९.<br>
‘‘भवाभवे संसरन्तो, महाभोगं लभामहम्।<br>
भोगे मे ऊनता नत्थि, बुद्धानुस्सतिया फलं॥<br>
५०.<br>
‘‘सतसहस्सितो कप्पे, यं कम्ममकरिं तदा।<br>
दुग्गतिं नाभिजानामि, बुद्धानुस्सतिया फलं॥<br>
५१.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा सुभूति थेरो इमा गाथायो अभासित्थाति।<br>
सुभूतित्थेरस्सापदानं पठमम्।</p>
<h2 id="२-उपवनतथरअपदनम">२. उपवानत्थेरअपदानम्</h2>
<p>५२.<br>
‘‘पदुमुत्तरो नाम जिनो, सब्बधम्मान पारगू।<br>
जलित्वा अग्गिक्खन्धोव, सम्बुद्धो परिनिब्बुतो॥<br>
५३.<br>
‘‘महाजना समागम्म, पूजयित्वा तथागतम्।<br>
चितं कत्वान सुकतं, सरीरं अभिरोपयुं॥<br>
५४.<br>
‘‘सरीरकिच्चं कत्वान, धातुं तत्थ समानयुम्।<br>
सदेवमानुसा सब्बे, बुद्धथूपं अकंसु ते॥<br>
५५.<br>
‘‘पठमा कञ्चनमया, दुतियासि मणीमया।<br>
ततिया रूपियमया, चतुत्थी फलिकामया॥<br>
५६.<br>
‘‘तथा [तत्थ (स्या॰ क॰)] पञ्चमिया भूमि [नेमि (सी॰)], लोहितङ्गमया अहु।<br>
छट्ठा मसारगल्लस्स, सब्बरतनमयूपरि॥<br>
५७.<br>
‘‘जङ्घा मणिमया आसि, वेदिका रतनमया।<br>
सब्बसोण्णमयो थूपो, उद्धं योजनमुग्गतो॥<br>
५८.<br>
‘‘देवा तत्थ समागन्त्वा, एकतो मन्तयुं तदा।<br>
मयम्पि थूपं कस्साम, लोकनाथस्स तादिनो॥<br>
५९.<br>
‘‘धातु आवेणिका नत्थि, सरीरं एकपिण्डितम्।<br>
इमम्हि बुद्धथूपम्हि, कस्साम कञ्चुकं मयं॥<br>
६०.<br>
‘‘देवा सत्तहि रत्नेहि [सत्तरतनेहि (सी॰)], अञ्ञं वड्ढेसु योजनम्।<br>
थूपो द्वियोजनुब्बेधो, तिमिरं ब्यपहन्ति सो॥<br>
६१.<br>
‘‘नागा तत्थ समागन्त्वा, एकतो मन्तयुं तदा।<br>
मनुस्सा चेव देवा च, बुद्धथूपं अकंसु ते॥<br>
६२.<br>
‘‘मा नो पमत्ता अस्सुम्ह [अस्सुम्हा (सी॰ स्या॰), आसिम्हा (?)], अप्पमत्ता सदेवका।<br>
मयम्पि थूपं कस्साम, लोकनाथस्स तादिनो॥<br>
६३.<br>
‘‘इन्दनीलं महानीलं, अथो जोतिरसं मणिम्।<br>
एकतो सन्निपातेत्वा, बुद्धथूपं अछादयुं॥<br>
६४.<br>
‘‘सब्बं मणिमयं आसि, तावता बुद्धचेतियम्।<br>
तियोजनसमुब्बिद्धं [तीणि योजनमुब्बिद्धं (सी॰ क॰)], आलोककरणं तदा॥<br>
६५.<br>
‘‘गरुळा च समागन्त्वा, एकतो मन्तयुं तदा।<br>
मनुस्सा देवा नागा च, बुद्धथूपं अकंसु ते॥<br>
६६.<br>
‘‘‘मा नो पमत्ता अस्सुम्ह, अप्पमत्ता सदेवका।<br>
मयम्पि थूपं कस्साम, लोकनाथस्स तादिनो’॥<br>
६७.<br>
‘‘सब्बं मणिमयं थूपं, अकरुं ते च कञ्चुकं [सब्बमणिमयं थूपे, अकरुत्तरकञ्चुकं (सी॰)]।<br>
योजनं तेपि वड्ढेसुं, आयतं बुद्धचेतियं॥<br>
६८.<br>
‘‘चतुयोजनमुब्बिद्धो, बुद्धथूपो विरोचति।<br>
ओभासेति दिसा सब्बा, सतरंसीव उग्गतो॥<br>
६९.<br>
‘‘कुम्भण्डा च समागन्त्वा, एकतो मन्तयुं तदा।<br>
मनुस्सा चेव देवा च, नागा च गरुळा तथा॥<br>
पच्चेकं बुद्धसेट्ठस्स, अकंसु थूपमुत्तमं॥<br>
७०.<br>
‘‘‘मा नो पमत्ता अस्सुम्ह, अप्पमत्ता सदेवका।<br>
मयम्पि थूपं कस्साम, लोकनाथस्स तादिनो।<br>
रतनेहि छादेस्साम, आयतं बुद्धचेतियं’॥<br>
७१.<br>
‘‘योजनं तेपि वड्ढेसुं, आयतं बुद्धचेतियम्।<br>
पञ्चयोजनमुब्बिद्धो, थूपो ओभासते तदा॥<br>
७२.<br>
‘‘यक्खा तत्थ समागन्त्वा, एकतो मन्तयुं तदा।<br>
मनुस्सा देवा नागा च, गरुळा कुम्भअण्डका॥<br>
७३.<br>
‘‘पच्चेकं बुद्धसेट्ठस्स, अकंसु थूपमुत्तमम्।<br>
‘मा नो पमत्ता अस्सुम्ह, अप्पमत्ता सदेवका॥<br>
७४.<br>
‘‘‘मयम्पि थूपं कस्साम, लोकनाथस्स तादिनो।<br>
फलिकाहि छादेस्साम, आयतं बुद्धचेतियं’॥<br>
७५.<br>
‘‘योजनं तेपि वड्ढेसुं, आयतं बुद्धचेतियम्।<br>
छ योजनानि उब्बिद्धो, थूपो ओभासते तदा॥<br>
७६.<br>
‘‘गन्धब्बा च समागन्त्वा, एकतो मन्तयुं तदा।<br>
‘मनुजा देवता नागा, गरुळा कुम्भयक्खका॥<br>
७७.<br>
‘‘‘सब्बेकंसु बुद्धथूपं, मयमेत्थ अकारका।<br>
मयम्पि थूपं कस्साम, लोकनाथस्स तादिनो’॥<br>
७८.<br>
‘‘वेदियो सत्त कत्वान, छत्तमारोपयिंसु ते।<br>
सब्बसोण्णमयं थूपं, गन्धब्बा कारयुं तदा॥<br>
७९.<br>
‘‘सत्तयोजनमुब्बिद्धो, थूपो ओभासते तदा।<br>
रत्तिन्दिवा न ञायन्ति, आलोको होति [आलोका होन्ति (स्या॰ क॰)] सब्बदा॥<br>
८०.<br>
‘‘अभिभोन्ति न तस्साभा, चन्दसूरा सतारका।<br>
समन्ता योजनसते, पदीपोपि न पज्जलि॥<br>
८१.<br>
‘‘तेन कालेन ये केचि, थूपं पूजेन्ति मानुसा।<br>
न ते थूपमारुहन्ति, अम्बरे उक्खिपन्ति ते॥<br>
८२.<br>
‘‘देवेहि ठपितो यक्खो, अभिसम्मतनामको।<br>
धजं वा पुप्फदामं वा, अभिरोपेति उत्तरि॥<br>
८३.<br>
‘‘न ते पस्सन्ति तं यक्खं, दामं पस्सन्ति गच्छतो।<br>
एवं पस्सित्वा गच्छन्ता, सब्बे गच्छन्ति सुग्गतिं॥<br>
८४.<br>
‘‘विरुद्धा [विसद्धा (सी॰)] ये पावचने, पसन्ना ये च सासने।<br>
पाटिहेरं दट्ठुकामा, थूपं पूजेन्ति मानुसा॥<br>
८५.<br>
‘‘नगरे हंसवतिया, अहोसिं भतको [वरको (स्या॰ क॰)] तदा।<br>
आमोदितं जनं दिस्वा, एवं चिन्तेसहं तदा॥<br>
८६.<br>
‘‘‘उळारो भगवा हेसो, यस्स धातुधरेदिसम्।<br>
इमा च जनता तुट्ठा, कारं कुब्बं न तप्परे [कुब्बन्तनप्पकं (सी॰)]॥<br>
८७.<br>
‘‘‘अहम्पि कारं कस्सामि, लोकनाथस्स तादिनो।<br>
तस्स धम्मेसु दायादो, भविस्सामि अनागते’॥<br>
८८.<br>
‘‘सुधोतं रजकेनाहं, उत्तरेय्यपटं मम।<br>
वेळग्गे आलगेत्वान, धजं उक्खिपिमम्बरे॥<br>
८९.<br>
‘‘अभिसम्मतको गय्ह, अम्बरेहासि मे धजम्।<br>
वातेरितं धजं दिस्वा, भिय्यो हासं जनेसहं॥<br>
९०.<br>
‘‘तत्थ चित्तं पसादेत्वा, समणं उपसङ्कमिम्।<br>
तं भिक्खुं अभिवादेत्वा, विपाकं पुच्छहं धजे॥<br>
९१.<br>
‘‘सो मे कथेसि आनन्द, पीतिसञ्जननं मम।<br>
‘तस्स धजस्स विपाकं, अनुभोस्ससि सब्बदा॥<br>
९२.<br>
‘‘‘हत्थी अस्सा रथा पत्ती, सेना च चतुरङ्गिनी।<br>
परिवारेस्सन्ति तं निच्चं, धजदानस्सिदं फलं॥<br>
९३.<br>
‘‘‘सट्ठितूरियसहस्सानि, भेरियो समलङ्कता।<br>
परिवारेस्सन्ति तं निच्चं, धजदानस्सिदं फलं॥<br>
९४.<br>
‘‘‘छळासीतिसहस्सानि, नारियो समलङ्कता।<br>
विचित्तवत्थाभरणा, आमुत्तमणिकुण्डला॥<br>
९५.<br>
‘‘‘अळारपम्हा हसुला, सुसञ्ञा तनुमज्झिमा।<br>
परिवारेस्सन्ति तं निच्चं, धजदानस्सिदं फलं॥<br>
९६.<br>
‘‘‘तिंसकप्पसहस्सानि, देवलोके रमिस्ससि।<br>
असीतिक्खत्तुं देविन्दो, देवरज्जं करिस्ससि॥<br>
९७.<br>
‘‘‘सहस्सक्खत्तुं राजा च, चक्कवत्ती भविस्ससि।<br>
पदेसरज्जं विपुलं, गणनातो असङ्खियं॥<br>
९८.<br>
‘‘‘कप्पसतसहस्सम्हि, ओक्काककुलसम्भवो।<br>
गोतमो नाम गोत्तेन, सत्था लोके भविस्सति॥<br>
९९.<br>
‘‘‘देवलोका चवित्वान, सुक्कमूलेन चोदितो।<br>
पुञ्ञकम्मेन संयुत्तो, ब्रह्मबन्धु भविस्ससि॥<br>
१००.<br>
‘‘‘असीतिकोटिं छड्डेत्वा, दासे कम्मकरे बहू।<br>
गोतमस्स भगवतो, सासने पब्बजिस्ससि॥<br>
१०१.<br>
‘‘‘आराधयित्वा सम्बुद्धं, गोतमं सक्यपुङ्गवम्।<br>
उपवानोति नामेन, हेस्ससि सत्थु सावको’॥<br>
१०२.<br>
‘‘सतसहस्से कतं कम्मं, फलं दस्सेसि मे इध।<br>
सुमुत्तो सरवेगोव किलेसे झापयी मम॥<br>
१०३.<br>
‘‘चक्कवत्तिस्स सन्तस्स, चतुदीपिस्सरस्स मे।<br>
तियोजनानि समन्ता, उस्सीसन्ति धजा सदा॥<br>
१०४.<br>
‘‘सतसहस्सितो कप्पे, यं कम्ममकरिं तदा।<br>
दुग्गतिं नाभिजानामि, धजदानस्सिदं फलं॥<br>
१०५.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा उपवानो थेरो इमा गाथायो अभासित्थाति।<br>
उपवानत्थेरस्सापदानं दुतियम्।</p>
<h2 id="३-तसरणगमनयतथरअपदनम">३. तिसरणगमनियत्थेरअपदानम्</h2>
<p>१०६.<br>
‘‘नगरे चन्दवतिया [बन्धुमतिया (अट्ठ॰)], मातुउपट्ठाको [मातुपट्ठायको (सी॰), मातुपट्ठानको (स्या॰)] अहुम्।<br>
अन्धा माता पिता मय्हं, ते पोसेमि अहं तदा॥<br>
१०७.<br>
‘‘रहोगतो निसीदित्वा, एवं चिन्तेसहं तदा।<br>
पोसेन्तो मातापितरो, पब्बज्जं न लभामहं॥<br>
१०८.<br>
‘‘महन्धकारपिहिता [तमन्धकारपिहिता (स्या॰)], तिविधग्गीहि डय्हरे।<br>
एतादिसे भवे [भये (सी॰)] जाते, नत्थि कोचि विनायको॥<br>
१०९.<br>
‘‘बुद्धो लोके समुप्पन्नो, दिप्पति [दिब्बति (क॰)] [जिनसासनं (सी॰)] दानि सासनम्।<br>
सक्का उद्धरितुं अत्ता, पुञ्ञकामेन जन्तुना॥<br>
११०.<br>
‘‘उग्गय्ह तीणि सरणे, परिपुण्णानि गोपयिम्।<br>
तेन कम्मेन सुकतेन, पटिमोक्खामि दुग्गतिं॥<br>
१११.<br>
‘‘निसभो नाम समणो, बुद्धस्स अग्गसावको।<br>
तमहं उपगन्त्वान, सरणगमनं गहिं॥<br>
११२.<br>
‘‘वस्ससतसहस्सानि, आयु विज्जति तावदे।<br>
तावता सरणगमनं, परिपुण्णं अगोपयिं॥<br>
११३.<br>
‘‘चरिमे वत्तमानम्हि, सरणं तं अनुस्सरिम्।<br>
तेन कम्मेन सुकतेन, तावतिंसं अगच्छहं॥<br>
११४.<br>
‘‘देवलोकगतो सन्तो, पुञ्ञकम्मसमाहितो।<br>
यं देसं [यं यं देसं (स्या॰)] उपपज्जामि [उपगच्छामि (सी॰)], अट्ठ हेतू लभामहं॥<br>
११५.<br>
‘‘दिसासु पूजितो होमि, तिक्खपञ्ञो भवामहम्।<br>
सब्बे देवानुवत्तन्ति, अमितभोगं लभामहं॥<br>
११६.<br>
‘‘सुवण्णवण्णो सब्बत्थ, पटिकन्तो भवामहम्।<br>
मित्तानं अचलो होमि, यसो अब्भुग्गतो ममं॥<br>
११७.<br>
‘‘असीतिक्खत्तु देविन्दो, देवरज्जमकारयिम्।<br>
दिब्बसुखं अनुभविं, अच्छराहि पुरक्खतो॥<br>
११८.<br>
‘‘पञ्चसत्ततिक्खत्तुञ्च , चक्कवत्ती अहोसहम्।<br>
पदेसरज्जं विपुलं, गणनातो असङ्खियं॥<br>
११९.<br>
‘‘पच्छिमे भवे सम्पत्ते, पुञ्ञकम्मसमाहितो।<br>
पुरे सावत्थियं जातो, महासाले सुअड्ढके॥<br>
१२०.<br>
‘‘नगरा निक्खमित्वान, दारकेहि पुरक्खतो।<br>
हसखिड्डसमङ्गीहं [साहं खिड्डसमङ्गी (स्या॰)], सङ्घारामं उपागमिं॥<br>
१२१.<br>
‘‘तत्थद्दसासिं [तत्थद्दसाहं (क॰)] समणं, विप्पमुत्तं निरूपधिम्।<br>
सो मे धम्ममदेसेसि, सरणञ्च अदासि मे॥<br>
१२२.<br>
‘‘सोहं सुत्वान सरणं, सरणं मे अनुस्सरिम्।<br>
एकासने निसीदित्वा, अरहत्तमपापुणिं॥<br>
१२३.<br>
‘‘जातिया सत्तमे वस्से, अरहत्तमपापुणिम्।<br>
उपसम्पादयि बुद्धो, गुणमञ्ञाय चक्खुमा॥<br>
१२४.<br>
‘‘अपरिमेय्ये इतो कप्पे, सरणानि अगच्छहम्।<br>
ततो मे सुकतं कम्मं, फलं दस्सेसि मे इध॥<br>
१२५.<br>
‘‘सुगोपितं मे सरणं, मानसं सुप्पणीहितम्।<br>
अनुभोत्वा यसं सब्बं, पत्तोम्हि अचलं पदं॥<br>
१२६.<br>
‘‘येसं सोतावधानत्थि, सुणोथ मम भासतो।<br>
अहं [अत्थं (स्या॰)] वो कथयिस्सामि, सामं दिट्ठं पदं मम॥<br>
१२७.<br>
‘‘‘बुद्धो लोके समुप्पन्नो, वत्तते जिनसासनम्।<br>
अमता वादिता भेरी, सोकसल्लविनोदना॥<br>
१२८.<br>
‘‘‘यथासकेन थामेन, पुञ्ञक्खेत्ते अनुत्तरे।<br>
अधिकारं करेय्याथ, पस्सयिस्सथ निब्बुतिं॥<br>
१२९.<br>
‘‘‘पग्गय्ह तीणि सरणे, पञ्चसीलानि गोपिय।<br>
बुद्धे चित्तं पसादेत्वा, दुक्खस्सन्तं करिस्सथ॥<br>
१३०.<br>
‘‘‘सम्मा धम्मं भावेत्वान [ममोपमं करित्वान (सी॰ स्या॰)], सीलानि परिगोपिय।<br>
अचिरं अरहत्तं वो, सब्बेपि पापुणिस्सथ॥<br>
१३१.<br>
‘‘‘तेविज्जो इद्धिपत्तोम्हि, चेतोपरियकोविदो।<br>
सावको ते महावीर, सरणो [चरणे (सी॰ स्या॰)] वन्दति सत्थुनो’॥<br>
१३२.<br>
‘‘अपरिमेय्ये इतो कप्पे, सरणं बुद्धस्स गच्छहम्।<br>
दुग्गतिं नाभिजानामि, सरणं गमने फलं॥<br>
१३३.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा तिसरणगमनियो थेरो इमा गाथायो अभासित्थाति।<br>
तिसरणगमनियत्थेरस्सापदानं ततियम्।</p>
<h2 id="४-पञचसलसमदनयतथरअपदनम">४. पञ्चसीलसमादानियत्थेरअपदानम्</h2>
<p>१३४.<br>
‘‘नगरे चन्दवतिया, भतको आसहं तदा।<br>
परकम्मायने युत्तो, पब्बज्जं न लभामहं॥<br>
१३५.<br>
‘‘महन्धकारपिहिता , तिविधग्गीहि डय्हरे।<br>
केन नु खो उपायेन, विसंयुत्तो भवे अहं॥<br>
१३६.<br>
‘‘देय्यधम्मो च मे नत्थि, वराको भतको अहम्।<br>
यंनूनाहं पञ्चसीलं, रक्खेय्यं परिपूरयं॥<br>
१३७.<br>
‘‘अनोमदस्सिस्स मुनिनो, निसभो नाम सावको।<br>
तमहं उपसङ्कम्म, पञ्चसिक्खापदग्गहिं॥<br>
१३८.<br>
‘‘वस्ससतसहस्सानि, आयु विज्जति तावदे।<br>
तावता पञ्चसीलानि, परिपुण्णानि गोपयिं॥<br>
१३९.<br>
‘‘मच्चुकाले च सम्पत्ते, देवा अस्सासयन्ति मम्।<br>
‘रथो सहस्सयुत्तो ते, मारिसायं [मारिसस्स (क॰)] उपट्ठितो’॥<br>
१४०.<br>
‘‘वत्तन्ते चरिमे चित्ते, मम सीलं अनुस्सरिम्।<br>
तेन कम्मेन सुकतेन, तावतिंसं अगच्छहं॥<br>
१४१.<br>
‘‘तिंसक्खत्तुञ्च देविन्दो, देवरज्जमकारयिम्।<br>
दिब्बसुखं [दिब्बं सुखं (सी॰)] अनुभविं, अच्छराहि पुरक्खतो॥<br>
१४२.<br>
‘‘पञ्चसत्ततिक्खत्तुञ्च, चक्कवत्ती अहोसहम्।<br>
पदेसरज्जं विपुलं, गणनातो असङ्खियं॥<br>
१४३.<br>
‘‘देवलोका चवित्वान, सुक्कमूलेन चोदितो।<br>
पुरे वेसालियं जातो, महासाले सुअड्ढके॥<br>
१४४.<br>
‘‘वस्सूपनायिके काले, दिप्पन्ते [दिब्बन्ति (क॰)] जिनसासने।<br>
माता च मे पिता चेव, पञ्चसिक्खापदग्गहुं॥<br>
१४५.<br>
‘‘सह सुत्वानहं सीलं, मम सीलं अनुस्सरिम्।<br>
एकासने निसीदित्वा, अरहत्तमपापुणिं॥<br>
१४६.<br>
‘‘जातिया पञ्चवस्सेन, अरहत्तमपापुणिम्।<br>
उपसम्पादयि बुद्धो, गुणमञ्ञाय चक्खुमा॥<br>
१४७.<br>
‘‘परिपुण्णानि गोपेत्वा, पञ्चसिक्खापदानहम्।<br>
अपरिमेय्ये इतो कप्पे, विनिपातं न गच्छहं॥<br>
१४८.<br>
‘‘स्वाहं यसमनुभविं, तेसं सीलान वाहसा।<br>
कप्पकोटिम्पि कित्तेन्तो, कित्तये एकदेसकं॥<br>
१४९.<br>
‘‘पञ्चसीलानि गोपेत्वा, तयो हेतू लभामहम्।<br>
दीघायुको महाभोगो, तिक्खपञ्ञो भवामहं॥<br>
१५०.<br>
‘‘संकित्तेन्तो च [पकित्तेन्तोव (सी॰), पकित्तेन्ते च (स्या॰)] सब्बेसं, अभिमत्तञ्च पोरिसम्।<br>
भवाभवे संसरित्वा, एते ठाने लभामहं॥<br>
१५१.<br>
‘‘अपरिमेय्यसीलेसु, वत्तन्ता जिनसावका।<br>
भवेसु यदि रज्जेय्युं, विपाको कीदिसो भवे॥<br>
१५२.<br>
‘‘सुचिण्णं मे पञ्चसीलं, भतकेन तपस्सिना [विपस्सिना (सी॰)]।<br>
तेन सीलेनहं अज्ज, मोचयिं सब्बबन्धना॥<br>
१५३.<br>
‘‘अपरिमेय्ये इतो कप्पे, पञ्चसीलानि गोपयिम्।<br>
दुग्गतिं नाभिजानामि, पञ्चसीलानिदं फलं॥<br>
१५४.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा पञ्चसीलसमादानियो थेरो इमा गाथायो अभासित्थाति।<br>
पञ्चसीलसमादानियत्थेरस्सापदानं चतुत्थम्।</p>
<h2 id="५-अननससवकतथरअपदनम">५. अन्नसंसावकत्थेरअपदानम्</h2>
<p>१५५.<br>
‘‘सुवण्णवण्णं सम्बुद्धं, गच्छन्तं अन्तरापणे।<br>
कञ्चनग्घियसंकासं, बात्तिंसवरलक्खणं॥<br>
१५६.<br>
‘‘सिद्धत्थं लोकपज्जोतं, अप्पमेय्यं अनोपमम्।<br>
अलत्थं परमं पीतिं, दिस्वा दन्तं जुतिन्धरं॥<br>
१५७.<br>
‘‘सम्बुद्धं अभिनामेत्वा, भोजयिं तं महामुनिम्।<br>
महाकारुणिको लोके [नाथो (सी॰)], अनुमोदि ममं तदा॥<br>
१५८.<br>
‘‘तस्मिं महाकारुणिके, परमस्सासकारके।<br>
बुद्धे चित्तं पसादेत्वा, कप्पं सग्गम्हि मोदहं॥<br>
१५९.<br>
‘‘चतुन्नवुतितो कप्पे, यं दानमददिं तदा।<br>
दुग्गतिं नाभिजानामि, भिक्खादानस्सिदं फलं॥<br>
१६०.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा अन्नसंसावको थेरो इमा गाथायो अभासित्थाति।<br>
अन्नसंसावकत्थेरस्सापदानं पञ्चमम्।</p>
<h2 id="६-धपदयकतथरअपदनम">६. धूपदायकत्थेरअपदानम्</h2>
<p>१६१.<br>
‘‘सिद्धत्थस्स भगवतो, लोकजेट्ठस्स तादिनो।<br>
कुटिधूपं मया दिन्नं, विप्पसन्नेन चेतसा॥<br>
१६२.<br>
यं यं योनुपपज्जामि, देवत्तं अथ मानुसम्।<br>
सब्बेसम्पि पियो होमि, धूपदानस्सिदं फलं॥<br>
१६३.<br>
‘‘चतुन्नवुतितो कप्पे, यं धूपमददिं तदा [यं धूपनमदासहं (क॰)]।<br>
दुग्गतिं नाभिजानामि, धूपदानस्सिदं फलं॥<br>
१६४.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा धूपदायको थेरो इमा गाथायो अभासित्थाति।<br>
धूपदायकत्थेरस्सापदानं छट्ठम्।</p>
<h2 id="७-पलनपजकतथरअपदनम">७. पुलिनपूजकत्थेरअपदानम्</h2>
<p>१६५.<br>
‘‘विपस्सिस्स भगवतो, बोधिया पादपुत्तमे।<br>
पुराणपुलिनं हित्वा [छड्डेत्वा (सी॰ स्या॰)], सुद्धपुलिनमाकिरिं॥<br>
१६६.<br>
‘‘एकनवुतितो कप्पे, यं पुलिनमदासहम्।<br>
दुग्गतिं नाभिजानामि, पुलिनदानस्सिदं फलं॥<br>
१६७.<br>
‘‘तिंसतिमे [तिपञ्ञासे (सी॰ स्या॰)] इतो कप्पे, राजा आसिं जनाधिभू।<br>
महापुलिननामेन, चक्कवत्ती महब्बलो॥<br>
१६८.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा पुलिनपूजको थेरो इमा गाथायो अभासित्थाति।<br>
पुलिनपूजकत्थेरस्सापदानं सत्तमम्।</p>
<h2 id="८-उततयतथरअपदनम">८. उत्तियत्थेरअपदानम्</h2>
<p>१६९.<br>
‘‘चन्दभागानदीतीरे, सुसुमारो अहं तदा।<br>
सगोचरप्पसुतोहं [सभोजनपसुताहं (स्या॰ क॰)], नदीतित्थं अगच्छहं॥<br>
१७०.<br>
‘‘सिद्धत्थो तम्हि समये, सयम्भू अग्गपुग्गलो।<br>
नदिं तरितुकामो सो, नदीतित्थं उपागमि॥<br>
१७१.<br>
‘‘उपागते च [उपागतम्हि (स्या॰ क॰)] सम्बुद्धे, अहम्पि तत्थुपागमिम्।<br>
उपगन्त्वान सम्बुद्धं, इमं वाचं उदीरयिं॥<br>
१७२.<br>
‘‘‘अभिरूह महावीर, तारेस्सामि अहं तुवम्।<br>
पेत्तिकं विसयं मय्हं, अनुकम्प महामुनि’॥<br>
१७३.<br>
‘‘मम उग्गज्जनं सुत्वा, अभिरूहि महामुनि।<br>
हट्ठो हट्ठेन चित्तेन, तारेसिं लोकनायकं॥<br>
१७४.<br>
‘‘नदिया पारिमे तीरे, सिद्धत्थो लोकनायको।<br>
अस्सासेसि ममं तत्थ, अमतं पापुणिस्ससि॥<br>
१७५.<br>
‘‘तम्हा काया चवित्वान, देवलोकं आगच्छहम्।<br>
दिब्बसुखं अनुभविं, अच्छराहि पुरक्खतो॥<br>
१७६.<br>
‘‘सत्तक्खत्तुञ्च देविन्दो, देवरज्जमकासहम्।<br>
तीणिक्खत्तुं चक्कवत्ती, महिया इस्सरो अहुं॥<br>
१७७.<br>
‘‘विवेकमनुयुत्तोहं , निपको च सुसंवुतो।<br>
धारेमि अन्तिमं देहं, सम्मासम्बुद्धसासने॥<br>
१७८.<br>
‘‘चतुन्नवुतितो कप्पे, तारेसिं यं नरासभम्।<br>
दुग्गतिं नाभिजानामि, तरणाय इदं फलं॥<br>
१७९.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा उत्तियो [उत्तिरियो (सी॰)] थेरो इमा गाथायो अभासित्थाति।<br>
उत्तियत्थेरस्सापदानं अट्ठमम्।</p>
<h2 id="९-एकञजलकतथरअपदनम">९. एकञ्जलिकत्थेरअपदानम्</h2>
<p>१८०.<br>
‘‘सुवण्णवण्णं सम्बुद्धं, गच्छन्तं अन्तरापणे।<br>
विपस्सिं सत्थवाहग्गं, नरवरं विनायकं॥<br>
१८१.<br>
‘‘अदन्तदमनं तादिं, महावादिं महामतिम्।<br>
दिस्वा पसन्नो सुमनो, एकञ्जलिमकासहं॥<br>
१८२.<br>
‘‘एकनवुतितो कप्पे, यमञ्जलिं करिं [यं अञ्जलिमकरिं (स्या॰), अञ्जलिमकरिं (क॰)] तदा।<br>
दुग्गतिं नाभिजानामि, अञ्जलिस्स इदं फलं॥<br>
१८३.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा एकञ्जलिको थेरो इमा गाथायो अभासित्थाति।<br>
एकञ्जलिकत्थेरस्सापदानं नवमम्।</p>
<h2 id="१०-खमदयकतथरअपदनम">१०. खोमदायकत्थेरअपदानम्</h2>
<p>१८४.<br>
‘‘नगरे बन्धुमतिया, अहोसिं वाणिजो तदा।<br>
तेनेव दारं पोसेमि, रोपेमि बीजसम्पदं॥<br>
१८५.<br>
‘‘रथियं पटिपन्नस्स, विपस्सिस्स महेसिनो।<br>
एकं खोमं मया दिन्नं, कुसलत्थाय सत्थुनो॥<br>
१८६.<br>
‘‘एकनवुतितो कप्पे, यं खोममददिं तदा।<br>
दुग्गतिं नाभिजानामि, खोमदानस्सिदं फलं॥<br>
१८७.<br>
‘‘सत्तरसे [सत्तवीसे (सी॰ स्या॰)] इतो कप्पे, एको सिन्धवसन्धनो।<br>
सत्तरतनसम्पन्नो, चतुदीपम्हि इस्सरो॥<br>
१८८.<br>
‘‘पटिसम्भिदा चतस्सो, विमोक्खापि च अट्ठिमे।<br>
छळभिञ्ञा सच्छिकता, कतं बुद्धस्स सासनं’’॥<br>
इत्थं सुदं आयस्मा खोमदायको थेरो इमा गाथायो अभासित्थाति।<br>
खोमदायकत्थेरस्सापदानं दसमम्।<br>
तस्सुद्दानं –<br>
सुसूति उपवानो च, सरणो सीलगाहको।<br>
अन्नसंसावको खोमदायी च, दसेव ततिये गणे।<br>
अञ्जली खोमदायी च, दसेव ततिये गणे।<br>
पञ्चालीसीतिसतं वुत्ता, गाथायो सब्बपिण्डिता॥<br>
सुभूतिवग्गो ततियो।<br>
चतुत्थभाणवारम्।</p>

  </div>
</article>







<aside class="card border" id="section-tree-item-">
    <div class="card-title bg-light-gray border d-flex justify-content-between">
        <a href="https://vvasuki.github.io/tipiTaka/01_mUlam/02_suttapiTaka/05_khuddakanikAya/10_apadAnapALi-1/03_subhUtivaggo/">०३. सुभूतिवग्गो </a>
        <a data-toggle="collapse" href="#section-tree-item-body-" role="button" aria-expanded="false" aria-controls="section-tree-item-body-" >…<i class="fas fa-caret-down" class="collapsed"></i> </a>
    </div>
    <nav id="section-tree-item-body-" class="card-body p-0 collapse">
        
        <li>draft: false</li>
        
        <li>iscjklanguage: false</li>
        
        <li>title: ०३. सुभूतिवग्गो</li>
        
    </nav>
</aside>


      </main>
    </div>
    <footer class="bg-yellow  p-1" role="contentinfo">
  <div id="disqus_thread"></div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vvasuki/tipiTaka/issues/new" >
      प्रतिस्पन्दः
    </a>
    <div class="btn small border">
      Built on 2020 Aug 2 08:25:35 UTC. (<a href="http://google.com/search?q=08%3a25%3a35%20UTC to IST">IST</a>)</div>
    </div>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
  </div>
</footer>

  </body>
  <script type='text/javascript'>
    
    
    
    module_main.default.onDocumentReadyTasks();
  </script>
</html>
